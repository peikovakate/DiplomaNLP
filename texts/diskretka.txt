Дискретна математика зародилася в давні часи. ЇЇ характерною особливістю є дискретність, тобто антипод неперервності. Можна сказати, що дискретна математика – це «скінченна» математика, яка насамперед вивчає скінченні множини та різні структури на них. Дискретна математика має широкий спектр застосувань, насамперед в галузях, що пов’язані з інформаційними технологіями.
	Основу сучасних швидкісних та якісних технологій обробки інформації становлять комп’ютери. Подання інформації до комп’ютера дискретне і її обробка складається з послідовностей елементарних перетворень тих чи інших інформаційних одиниць (слів, літер, цифр тощо). Отже, фундаментальною ідеєю щодо відображення реального світу у комп’ютері є ідея дискретизації об’єктів. Для ефективної роботи на комп’ютері необхідно навчитися будувати  моделі реальних об’єктів і процесів та їх перетворення. Досить часто такими моделями можуть бути конструкції дискретної математики, такі як формула, автомат, граф, алгоритм, тощо.
	Отже, дискретну математику можна визначати як математичний апарат і техніку, що необхідні для розробки, проектування, моделювання та розуміння процесів, які відбуваються в обчислювальних та інформаційних системах.

Дискретна математика включає такі традиційні розділи.

1.	Теорія множин і відношень

 	В цьому розділі розглядається фундаментальне поняття множини. Наводяться операції над множинами, різні типи множин та їх властивості. Детально описується окремий тип множин – відношення, функціональні відображення та їх властивості. Особливу увагу приділено декартовим добуткам множин. Адже такі важливі поняття, як  -арна операція, визначена на множині, або поняття автомата як математичної моделі механічного обчислювального пристрою зручно формулювати саме в термінах декартових добутків множин.

	2. Комбінаторика
	Дуже важливий розділ як дискретної математики, так і математичних наук взагалі. Комбінаторикою називається розділ математики, присвячений розв’язанню задач про вибір та розміщення елементів скінченної множини згідно з заданими правилами. Ці задачі пов’язані з підрахунком числа всіх можливих способів виконання певної дії зі скінченної множини таких дій. Методи комбінаторики закладають підґрунтя до багатьох важливих напрямків комп’ютерних наук: важкорозв’язувані задачі комбінаторної оптимізації, оцінка складності задач та алгоритмів (обчислювальна складність – функція залежності об’єму роботи, виконаної деяким алгоритмом, від розміру вхідних даних) тощо.

2.	Математична логіка

Логіка – могутній засіб для вирішення задач людиною. Математична логіка – спроба формально описати ці засоби та застосувати їх до будь-яких областей реального світу. Двійкова логіка є одним із центральних питань у комп’ютерних науках через те, що інформація у сучасних ЕОМ представлена саме у двійковому вигляді.

3.	Теорія графів

Теорія графів надає дуже зручний математичний апарат для опису програмних та інших моделей. Файлові структури на носіях пам’яті комп’ютерів, коди комп’ютерних програм, інформаційні системи та бази даних – всім їм відповідають певні графи. Величезна кількість задач, що постають в рамках комп’ютерних наук, можуть бути вдало представлені і вирішені засобами теорії графів. Особливо привабливим в цій теорії є наявність графічної інтерпретації поняття графа.
